---
title: Twoja pierwsza kampania reklamowa na Facebooku
description: Jak ustawić kampanię reklamową Facebook Ads i nie przepalić
  budżetu? Przeczytaj moje porady o kampaniach reklamowych. Chciałabym to
  wiedzieć, gdy zaczynałam działać w branży. :)
thumbnail: /img/pi.png
tags:
  - facebookads
  - kampaniereklamowe
date: 2022-08-30T17:22:40.852Z
---

**Zastanawiasz się, jak zacząć ustawiać kampanie reklamowe Facebook Ads? Gdy widzisz te wszystkie cele reklamowe, w Twojej głowie pojawia się mętlik? Boisz się, że przepalisz pieniądze na pierwszych kampaniach? Ustawiając kampanie, prędzej czy później staniesz twarzą w twarz masą technicznych i strategicznych kwestii. Aby pierwsze spotkanie z Facebook Ads było przyjemne i efektywne, przygotowałam dla Ciebie zbiór porad. Przeczytaj je przed przygotowaniem Twojej pierwszej kampanii reklamowej. Zaczynamy?**

## Analiza konkurencji

Może słyszałaś, że nie ma dobrego marketingu bez analizy konkurencji. Słusznie! Możesz mieć trudności z osiągnięciem spektakularnych wyników, jeśli Twoja konkurencja zrobi to samo co Ty, ale w bardziej kreatywny i przekonujący sposób. Koniecznie przeprowadź analizę konkurencji, nawet jeśli bardzo dobrze znasz swoją grupę docelową i kierujesz do niej komunikaty wyszlifowane na połysk. Odpowiedz sobie na te pytania:

- jak reklamuje się konkurencja?
- co publikują w social mediach?
- jakie grafiki/zdjęcia publikują?
- jakie komunikaty kierują do odbiorców?

Masz odpowiedzi? Brawo! To pierwszy krok do tworzenia treści, które Cię wyróżnią. Nie powielaj słabych stron marek z branży, ulepszaj mocne punkty. Działaj tak, aby Twoje sociale zachęcały do nawiązania relacji z Twoją firmą.

## Struktura kampanii

Wiesz już co publikować? Przejdźmy do zakamarków managera reklam. Sporo mówi się o ustawianiu reklam, kreacjach, copy i optymalizacji, ale… od czego w ogóle zacząć działania w tym managerze? Już tłumaczę! Optymistycznie zakładając, że przeszłaś już przez etap zakładania konta, możesz przystąpić do ustawienia pierwszej kampanii. Będzie ona mieć następującą strukturę:

1. **kampania**
2. **zestaw reklam**
3. **reklamy**

![](https://lh6.googleusercontent.com/gTuvOLgw-150MbyizcQy0uzm_gXxVxo0nSUlwHxbS3S3xvbXHVmWLvWPgRow2WX2idcpK_PozJTB516QPXkBYRKlIAZVHR642EpltvCukLcSz5Kf89m6AXCwHDYzHxlR-VXsNXF6TXziw93oDSBW8fPjFii9pnsELel7DvBsciYC4xiuF_6nppq4Rw)

### O czym zdecydujesz na etapie kampanii?

Na etapie kampanii wybierasz cel reklamowy, czyli decydujesz, co mają zrobić Twoi odbiorcy po zobaczeniu reklamy. Chcesz, aby dowiedzieli się o istnieniu Twojej marki (cel: świadomość)? Wolisz, aby podjęli aktywność — polubili stronę, skomentowali posta, przescrollowali karuzelę (cel: działania)? Dążysz do tego, aby odbiorcy pobrali lead magnet lub dodali produkt do koszyka (cel: konwersje)? Teraz decydujesz. Pamiętaj, aby cel odpowiadał wybranemu etapowi lejka sprzedażowego.

### Zestaw reklam, czyli ustawienia techniczne

Uff, pierwsza decyzja za Tobą. Przechodzisz do zestawu reklam: czas na wybór odbiorców, do których będą trafiać Twoje reklamy. Możesz targetować reklamy pod względem zainteresowań, wybrać grupy podobne do Twoich dotychczasowych odbiorców lub postawić na remarketing i dotrzeć do osób, które miały już styczność z Twoją firmą. Na tym etapie określasz też budżet oraz harmonogram wyświetlania reklamy.  Możliwe, że konieczne będzie zainstalowanie na Twojej stronie www Pixela Meta — dzięki niemu poznasz wyniki kampanii i dowiesz się, czy Twoje działania są skuteczne.

### Kreatywny boost!

Gdy zmierzysz się już z ustawieniami technicznymi, włącz tryb _kreatywny boost!_ Przechodzimy do sekcji reklamy i tworzymy kreacje, które zobaczą odbiorcy. Gotowa? Każda kreacja to tekst + materiał wizualny (zdjęcie, grafika lub video). To, że powinna być atrakcyjna wizualnie i odpowiadać na potrzeby odbiorcy, pewnie już wiesz. Ważna jest jeszcze jedna sprawa: stwórz więcej niż jedną kreację! Pomoże to wycisnąć z Twojego budżetu reklamowego najwięcej, jak się da. System Meta przeznaczy największą część pieniędzy na tę kreację, która najbardziej spodoba się odbiorcom. Dlatego stwórz wersje z różnymi zdjęciami, większą i mniejszą liczbą elementów graficznych, wykorzystaj opinie klientów. Możesz również testować dłuższe lub krótsze formy tekstów. Niech wyniki reklamy pokażą, jakie kreacje sprawdzają się u Ciebie najlepiej.

![](https://lh4.googleusercontent.com/akaomK8ncFHvZmNI3THNJ4GXTbpNPaJWXnAmde4pHKNyRbiScCSDTxvLykY-9ixOjS7EfwPaQegPt5_an8dsAwRqtbk0zEY07lzWKGu3yCgYWNHBOEsC7Bd6Lm6ne3tAPTjAIKw27oetiSKlfWz3Xx5tWDEAScB941oOKMZojrgKfXDH9I8Q5runPw)

## Reklama już hula… co dalej?

Przyszedł czas na czuwanie nad wynikami i optymalizację. Sprawdzaj, które kreacje działają najlepiej i wyciągaj wnioski na przyszłość. Kampanie Meta Ads to wciągająca i długodystansowa zabawa. A Ty… przeszłaś właśnie razem ze mną przez skrócony proces ustawiania reklamy na Facebooku i Instagramie — brawo! Zerknij też na [checklistę](https://checklistafb.adrianna.com.pl/) dotyczącą stawiania pierwszych kroków w kampaniach na Facebooku[](checklistafb.adrianna.com.pl) Podpowiadam w niej, jak robić kampanie reklamowe z planem i z głową. :)
