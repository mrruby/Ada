---
title: Jak rozwiązać problem? Metoda, którą musisz znać!
description: Kolorowe kapelusze ułatwią Ci pracę - przeczytaj, jak skutecznie
  przeanalizować problem i jak zbliżyć się do znalezienia rozwiązania.
thumbnail: /img/metoda-6-kapeluszy-de-bono.png
tags:
  - "#kapeluszeDeBono #rozwiązywanieproblemów"
date: 2022-06-01T10:02:21.976Z
---
Wyobraź sobie, że pracujesz nad ważnym projektem. Nadchodzi kryzys. Próbujesz go rozwiązać, ale… natłok pojawiających się w Twojej głowie myśli nie pomaga. Jest przecież tyle obaw. Pojawia się tak wiele możliwości. Jak podjąć decyzję? Skupić się na faktach czy ufać intuicji? Poznaj metodę, która pomoże Ci skoncentrować się na każdym aspekcie problemu. Dzięki niej przeanalizujesz problem z 5 perspektyw i zbliżysz się do znalezienia rozwiązania.

## Na czym polega metoda 6 kapeluszy Edwarda De Bono? 

Sekretna metoda wykorzystuje filtry percepcji. Czym one są? To określone sposoby myślenia i patrzenia na rzeczywistość. Dzięki nim wyostrzamy uwagę na to, co jest dla nas ważne lub interesujące. Nadajemy priorytety tym elementom rzeczywistości. Metoda 6 kapeluszy myślowych Edwarda De Bono polega na patrzeniu na dany problem przez 5 różnych filtrów percepcji.

![pisze na klawiaturze laptopa](/img/efektywna-metoda-rozwiązywania-problemów.jpg "praca na komputerze")

## Jak pracować z metodą De Bono?

Metoda 6 kapeluszy myślowych jest genialna w swojej prostocie i jednocześnie efektywna. Aby ją zastosować, wystarczy kartka papieru, długopis lub (w wersji o poziom bardziej dopracowanej 😉) kolorowe pisaki, odrobina wyobraźni i chęć rozwiązania problemu. 

Podziel kartkę na 6 części i narysuj na każdej z nich kapelusz. Jeśli masz flamastry, niech każdy kapelusz ma inny kolor — biały, czarny, czerwony, zielony, żółty, niebieski. Masz tylko długopis? Nic straconego — narysuj 6 kapeluszy i podpisz każdy z nich nazwą jednego koloru. 

## Jak stosować metodę 6 kapeluszy De Bono w praktyce?

Zacznijmy od białego kapelusza. Weź kartkę, na której jest on narysowany i „załóż” ją na głowę. W tym momencie przejmujesz sposób myślenia oparty na faktach. Przez następne kilka minut nie myślisz o emocjach, nie generujesz pomysłów, ignorujesz zagrożenia. Koncentrujesz się tylko na faktach związanych z daną sytuacją! Wypisz je — to ułatwi pracę nad rozwiązaniem problemu.

Gdy wypiszesz już wszystkie spostrzeżenia związane z faktami, czas na drugą rundkę z innym kolorem, trzecią i kolejną — dopóki nie przefiltrujesz problemu przez wszystkie kolory kapeluszy 🙂. Dzięki kapeluszom analizujesz kolejno 5 aspektów problemu: fakty, słabe strony, uczucia, możliwości i nowe pomysły. Zobacz, co oznaczają wspomniane kolory:

* Biały kapelusz — zakładając go, zwracasz uwagę tylko na fakty.
* Czarny — koncentrujesz się na wadach i zagrożeniach.
* Czerwony — stawiasz uczucia na pierwszym miejscu — zarówno pozytywne jak i negatywne.
* Żółty kapelusz to pozytywne myślenie — szukasz możliwości.
* Zielony oznacza tworzenie nowych pomysłów.
* Niebieski — kontrolujesz procesy myślowe — swoje oraz innych członków zespołu.

Pamiętaj! W danym momencie koncentrujesz się na tylko jednym aspekcie problemu. Pomoże w tym niebieski kapelusz. Pewnie już się domyślasz, że jest on w pewien sposób wyjątkowy — powinnaś mieć go na głowie przez cały czas. Dzięki niemu masz się na baczności i nie skaczesz od emocji do zagrożeń.

## Jak wykorzystać 6 kapeluszy De Bono do pracy zespołowej?

Z metodą 6 kapeluszy możesz pracować indywidualnie — tak jak napisałam powyżej. Możesz wykorzystać ją także do grupowego rozwiązywania problemów. 

Jak to działa? Każda osoba z zespołu otrzymuje jeden kapelusz i poszukuje insightów związanych z faktami, zagrożeniami, uczuciami, możliwościami lub poszukuje nowych pomysłów. Szósta osoba wkłada na głowę niebieski kapelusz i kontroluje procesy myślowe zespołu. Gdy zespół składa się z większej liczby osób niż 6, można przydzielić kapelusz w danym kolorze więcej niż jednej osobie. Po jednej sesji następuje zamiana kapeluszy pomiędzy osobami i kolejna rundka analizowania problemu. I tak do momentu, aż każda osoba przymierzy wszystkie 6 kapeluszy i popatrzy na problem przez każdy filtr percepcji.

## Co zyskujemy dzięki metodzie 6 kapeluszy De Bono?

Dzięki metodzie 6 kapeluszy De Bono w krótkim czasie przeanalizujesz problem z różnych perspektyw i zbliżasz się do rozwiązania go. Masz pewność, że nie pominiesz żadnej ważnej perspektywy — tam, gdzie dawniej widziałaś problem, teraz pojawia się szansa! Zyskujesz usystematyzowane spostrzeżenia i różne perspektywy. Nie tracisz czasu na bezsensowne spotkania, z których nic nie wynika. 

Brzmi dobrze? Daj znać, czy korzystałaś już z kapeluszy De Bono.