---
title: Jak wybrać influencera, żeby nie żałować? 6 najważniejszych kroków.
description: "Z tego wpisu dowiesz się, kim są ci słynni „influencerzy” oraz na
  co zwrócić uwagę, by wybrać tego idealnego. "
thumbnail: https://podcastada.s3.eu-central-1.amazonaws.com/georgia-de-lotz--UsJoNxLaNo-unsplash.jpeg
tags:
  - marketing
  - influencer
  - instagram
date: 2021-11-09T15:17:08.032Z
---
## Influencer marketing to szybko rozwijająca się gałąź marketingu, która często gra główną rolę w strategii marki. Mimo to, wielu właścicieli firm już na początku stwierdza: u mnie to nie zadziała. A przecież sukces w influencer marketingu zależy od wybrania odpowiedniej osoby. 

<p align="center">
  <img width="460" height="300" src="https://podcastada.s3.eu-central-1.amazonaws.com/diggity-marketing-QFZ_72_NxIQ-unsplash.webp">
</p>

#### Z tego wpisu dowiesz się, kim są ci słynni „influencerzy” oraz na co zwrócić uwagę, by wybrać tego idealnego. Sprawdź sam i przekonaj się: 

* #### jak dopasować influencera do produktu,
* #### jakie są zalety mikroinfluencerów,
* #### czemu same lajki (prawie) nic nie znaczą,
* #### i dlaczego sukcesu należy się bać.

# Influencer, czyli kto?

Influencer to dość płynne pojęcie. Nie istnieją przecież żadne kursy, po których ktoś mógłby się mianować influencerem, ani Wyższe Szkoły Influencerów, po których otrzymywałoby się dyplom z influencerstwa. Wobec tego kim jest influencer?

To osoba, która z pomocą różnych kanałów internetowych (głównie mediów społecznościowych, z Instagramem i TikTokiem na czele) stworzyła wokół siebie społeczność, dla której jest autorytetem albo ekspertem w danej dziedzinie. Jego obserwatorzy ufają mu, dlatego rekomendacje takiego influencera mogą wpływać na ich decyzje zakupowe.

# Jak wybrać influencera? 

1. ## Zadbaj o dopasowanie

Współpraca z influencerem, by była wiarygodna, musi być przemyślana. Zadbaj o to, by wybrana przez Ciebie osoba wyznawała podobne wartości, co Twoja marka, i by jej przekaz trafiał do odpowiedniej grupy docelowej. Nie ma nic gorszego niż influencer, który nijak ma się do reklamowanego produktu.

Jeśli produkujesz odzież sportową lub butelki termiczne, wybierz influencera, który uprawia sport albo dużo podróżuje. To sprawi, że Twoja reklama wypadnie naturalnie. Być może influencer faktycznie wypróbuje Twój produkt, a nawet zacznie z niego regularnie korzystać. Pamiętaj: ludzie szybko wyczuwają fałsz i równie szybko dadzą temu wyraz w komentarzach.

2. ## Sprawdź inne współprace influencera

Zobacz, jakiego rodzaju produkty promował dotychczas influencer, w jaki sposób je prezentował i z jakim odbiorem widzów spotykały się jego rekomendacje. To ważne w jakim „towarzystwie” będzie pokazany Twój produkt. Nie możesz też dopuścić do sytuacji, w której Twój produkt lub usługa wykluczają się z innymi, reklamowanymi wcześniej przez influencera. 

Warto sprawdzić również, jak często dana osoba decyduje się na płatne współprace. Im ich więcej, tym mniej przestrzeni dla Twojego produktu. 

3. ## Patrz nie tylko na lajki

Liczba obserwujących to jedno, jednak równie ważna jest zaangażowana społeczność – analizy kampanii często potwierdzają, że tzw. mikroinfluencerzy, posiadający mniejsze grono zaangażowanych odbiorców, często wypadają lepiej od wielkich „graczy” (biorąc pod uwagę stosunek kosztów kampanii do jej efektów). Aby mieć pewność, zawsze możesz poprosić influencera o statystyki konta. 

Korzystanie z usług mikroinfluencerów to też świetna opcja dla tych, którzy mają ograniczony budżet lub chcą mniejszym kosztem przetestować zasadność, czy influencer marketing rzeczywiście ma sens w przypadku ich produktu. 

4. ## Zwróć uwagę na jakość reakcji 

Ok, widzisz już, że influencer ma dużo komentarzy, a więc jego posty wzbudzają reakcję! Ważna jest jednak ich jakość. Twoją czujność powinny wzbudzić niewiele wnoszące, powtarzające się komentarze w stylu „ślicznie", „pięknie” lub takie, które składają się wyłącznie z emotikon. Nie świadczą one o prawdziwym zaangażowaniu odbiorców. Co więcej – mogą sugerować, że lajki i komentarze na danym profilu zostały po prostu kupione.

Pamiętaj, by sprawdzić też, czy i w jaki sposób na komentarze reaguje influencer. Czy wchodzi w dyskusje? Czy chętnie udziela odpowiedzi? Każda z interakcji między nim, a odbiorcami, skraca dystans i powoduje, że influencer zyskuje na zaufaniu.

5. ## Bądź fair wobec prawa

Pamiętaj o tym, że współpraca musi być w odpowiedni sposób oznaczona. Inaczej przypomni o tym poirytowana społeczność wybranego influencera lub... UOKiK, który niedawno zapowiedział weryfikację profili pod kątem odpowiednich oznaczeń, uznając ich brak za nieuczciwą względem konsumentów praktykę. 

6. ## Bój się… sukcesu 

Zabrzmi banalnie, ale koniecznie sprawdź, czy szacowana konwersja (tj. liczba klientów, która kupi Twój produkt lub skorzysta z usługi po uruchomieniu kampanii) nie przerasta Twoich możliwości. Głupio byłoby zostawić z pustymi rękami osoby, które chcą coś od Ciebie kupić, prawda?

Autor: Dorota Wanat