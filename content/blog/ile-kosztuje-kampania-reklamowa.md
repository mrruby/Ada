---
title: Ile kosztuje kampania reklamowa?
description: Poznaj 5 czynników, które musisz przeanalizować przed zaplanowaniem
  kampanii reklamowej. Dzięki nim oszacujesz koszt kampanii. Gotowa?
thumbnail: /img/koszt.png
tags:
  - marketing
  - facebookads
  - kampaniereklamowe
date: 2022-09-13T08:27:58.484Z
---

**Bardzo chciałabym powiedzieć Ci, ile pieniędzy musisz przeznaczyć na kampanię, aby osiągnąć odpowiedni wynik, ale odpowiedź brzmi: to zależy. Na szczęście wiem, od czego zależą finalne koszty! To:**

- **konkurencja**
- **data**
- **cel**
- **dane**
- **stawki w branży**

**Zaraz dowiesz się, jak oszacować koszty kampanii reklamowych dzięki tym 5 wskaźnikom.**

## Konkurencja walczy o Twojego klienta?

Punkt pierwszy: konkurencja. Im jest większa, tym większe ryzyko, że reklamy nie będą tanie. W końcu musisz walczyć o uwagę odbiorcy wieloma innymi markami!

Dlatego jeśli jeszcze nie zrobiłaś analizy konkurencji, to dobry moment, aby pochylić się nad rynkiem w Twojej branży. Sprawdź, kto jest Twoją konkurencją, jak działa, co oferuje. Zrób przegląd kreacji reklamowych konkurencji — znajdziesz je w [Bibliotece Reklam](https://www.facebook.com/ads/library/?active_status=all&ad_type=political_and_issue_ads&country=PL&media_type=all). Wyszukasz w niej każdą reklamę, którą Twoi konkurenci wypuścili w Metaświat — zainspiruj się, zobacz, jakie są trendy, testuj kreacje. Dzięki nim przykujesz uwagę odbiorcy. A że Meta promuje treści, które cieszą się największą uwagą… dobre kreacje pomogą Ci obniżyć koszty reklam, nawet gdy Twoja konkurencja jest duża.

Jeśli konkurujesz z niewielką liczbą marek, tym lepiej dla Twojego budżetu reklamowego! Facebook pokazuje każdego dnia określoną liczbę reklam. Jeśli tylko kilka firm chce trafić do odbiorców z danej grupy, Facebook nie będzie musiał wybierać, które reklamy pokaże — pokaże je wszystkie. Duuuże zainteresowanie daną grupą odbiorców oznacza zaś, że algorytm Meta pokaże tylko część reklam. I — cóż — w takich sytuacjach zapłacisz więcej, aby to właśnie Twoje reklamy dotarły do odbiorców.

![](https://lh3.googleusercontent.com/PPW_P_adtI-9u9-nT6oUUbo0vAPIDL828wy6v-AY4CssRhCUH9Zo-FEYdfw8i-7ZjLuWamG638a6MzMYExkNLNnu0nJEI8DCkWyYoazcXQ7BjGX7spXpltSjvM3ZEBWlpOnH2e2TKQFxpdiA4dwrfrHe8NKBrhK3VvJm0svrz1EMi5lFSz_rlQAsiA)

## Im więcej reklam i więcej aktywnych użytkowników, tym wyższy koszt

Są takie daty w roku, kiedy sprzedaż rośnie. W okolicy świąt szukamy prezentów dla najbliższych, przed Black Friday robimy listy gadżetów, które warto kupić w promocyjnych cenach, a firmy przeznaczają wtedy większe budżety na promocję. W końcu im więcej osób dowie się o ich produktach, tym więcej zakupów zanotują! Meta to zdecydowanie nie jest instytucja charytatywna, tylko portal aukcyjny, więc stawki za reklamy będą wtedy rosły. Przygotuj się na wyższe koszty reklam także w weekendy oraz wieczorami — wtedy, kiedy więcej osób scrolluje Facebooka i większa liczba reklamodawców wypuszcza swoje reklamy. W nocy czy w poniedziałkowy poranek odbiorców będzie niewielu, więc koszty reklam spadną.

## Cel: co chcemy osiągnąć?

Nawet jeśli chcesz sprzedać produkt, przemyśl wybór celu kampanii i nie pchaj się od razu w konwersje. Zbyt mała ilość danych + cel konwersje mogą spowodować wzrost ceny kampanii. Zacznij od budowania świadomości Twoich przyszłych klientów. Dzięki temu zbierzesz grupę osób, które będą Cię już znać i lubić. Gdy wystartujesz z kampanią sprzedażową, będą wiedzieli, z kim mają do czynienia i zamiast zastanawiać się, kim Ty jesteś i co chodzi, przejdą do myślenia o zakupie.

Jak widzisz, krzyczenie „kup, rabat, przecena, tylko do jutra!” nie jest jedyną opcją. Piszę właśnie e-booka o slow marketingu, w którym rozwijam temat marketingu opartego na relacjach, a nie jedynie na wymianie pieniędzy na produkt lub usługę. Slow marketing to przede wszystkim relacje, wartościowe treści, spójność działań, dawanie odbiorcom wartości i czasu do namysłu. Gwarantuje szacunek dla odbiorcy i równocześnie wyniki sprzedażowe, z których będziesz zadowolona. :)

![](https://lh6.googleusercontent.com/bggHpHAl0sVnIIvOPtJcVJu9-_hsi1LHEzzZMfplgqz9p2564049NOvGImpj22320gU5gof-5GONXCKYNO5PXtLc3fnkCNwbOb2n2nXoB8dYdPmwMKGS5IQbxe_74oloeP_90xte_UZjV1kPMcwcB9vmezDVOU8ftc5QudmjOtWtEWDJjGHxVqNbTg)

## Ważny duet: precyzja + dane

Im więcej danych, tym lepiej! Wykorzystaj je, ustawiając kampanie. Nie wybieraj bardzo szerokich lub wąskich grup odbiorców — system będzie potrzebował więcej czasu na przetestowanie, do kogo najlepiej kierować reklamy niż gdybyś stargetowała reklamy do jasno zdefiniowanej grupy odbiorców. Więcej czasu i wysiłku włożonego w optymalizację kampanii z szeroką grupą odbiorców oznacza wyższe koszty reklam, a milion odbiorców nie zawsze jest lepszy od 100 tysięcy.

Startując z pierwszą kampanią bez www i piksela Facebooka, może być trudno dotrzeć do odpowiednich osób i obniżyć koszty reklam. Na szczęście nawet jeśli stawiasz pierwsze kroki w biznesie, strona www dopiero powstaje, a o pikselu usłyszałaś teraz — możesz ustawić kampanię remarketingową dla osób, które odwiedziły Cię na Facebooku i Instagramie. Są na to sposoby! 😎 Kierujesz kampanię do osób, które miały kontakt z Twoją stroną na Facebooku, obejrzały film lub wzięły udział w wydarzeniu. I już — masz sposób, aby nie dać im o sobie zapomnieć.

## Ile kosztują reklamy w branży <wstaw nazwę branży>?

Stawki reklamowe w różnych  branżach to trudny temat, ale damy sobie z nim radę! Zasada jest taka: im bardziej specyficzna branża, tym trudniej dotrzeć do klientów, bo jest ich po prostu mało. Mała grupa docelowa oznacza również, że wiele firm może do nich targetować reklamy. Dzieje się więc podobnie, jak w przypadku okresów intensywnej sprzedaży — Meta musi wybierać, które reklamy pokazywać. Im trudniej dotrzeć do klienta, tym bardziej stawka rośnie. Orientacyjne stawki w branżach możemy sprawdzić w Managerze Reklam.

![](https://lh3.googleusercontent.com/tOxt3QbMxwkQOrt09OqcojwXusKlckNqeYZf72PpSgZUED8vW_pGamlGuWo5E5KGBhlqPIEPg63P6PKvmGt1nZC2a4IRoXqK0llG0zKAObhvIihMP1L7SQAb4jikvnRuotY6X1l0uhAICZ59wDNPowhqEQZX9zih2SxTtOEE-kezG7Ue_PfRjBgttQ)

## Co jeszcze wpływa na koszty kampanii reklamowej?

Odpowiednio dobrane kreacje, trafny cel kampanii reklamowej oraz… to, co się w świecie dzieje. O ile jesteśmy w stanie stworzyć działające kreacje, dobrać odpowiedni cel oraz strategię kampanii Meta Ads, tak np. wojny na Ukrainie, która wywróciła wyniki kampanii reklamowych do góry nogami, nie mogliśmy przewidzieć. Według analizy przeprowadzonej przez [Sotrender](https://www.sotrender.com/blog/pl/2022/03/reklamodawcy-zawieszaja-kampanie-na-facebooku-atak-na-ukraine/), w ciągu 4 dni od inwazji Rosji na Ukrainę, nastąpił spadek liczby aktywnych reklam na Facebooku — o aż 73 %. Koszt CPM (czyli koszt wyświetlenia reklamy przez 1000 odbiorców) spadł wtedy o średnio 3 złote.

To, co zdarzy się w przyszłości, to jedna wielka tajemnica, ale polegając na analizie konkurencji, biorąc pod uwagę datę i stawki w branży, wykorzystując w kampaniach dane oraz wybierając odpowiedni cel reklamy, masz dobrą podstawę do oszacowania kosztów reklam.  Śledź, co się dzieje w świecie, reaguj na zmiany i powodzenia z kampaniami! Gdybyś potrzebowała pomocy, napisz do mnie na Instagramie. Publikuję tam również moje przemyślenia o kampaniach reklamowych. See you!
