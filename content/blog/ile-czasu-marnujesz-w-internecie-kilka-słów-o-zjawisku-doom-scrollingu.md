---
title: Ile czasu marnujesz w internecie? Kilka słów o zjawisku doom scrollingu
description: Sprawdź, jak radzić sobie z natłokiem informacji.
thumbnail: /img/doom-scrolling.jpg
tags:
  - doomscrolling
  - informacje
  - socialmedia
date: 2022-08-09T16:10:00.000Z
---
#### Kładąc się spać, jeszcze tylko na chwilę bierzesz do ręki telefon, jeszcze tylko rzucasz jedno spojrzenie na Facebooka, jeszcze tylko przeglądasz nowe relacje na Instagramie i… z 23 robi się 1 w nocy. Znasz to uczucie?

## Scrollujesz Facebooka i Insta?

To, co robisz, to **doom scrolling, czyli \*\*nieskończone\*\* przesuwanie palcem w dół do feedzie.** Przeglądasz kolejną platformę informacyjną, oglądasz filmiki, chłoniesz wiadomości. Co czujesz: poszukiwanie informacji przybliża Cię do osiągnięcia wewnętrznej równowagi i spokoju czy… niekoniecznie?

Poszukiwanie informacji stało się sposobem na radzenie sobie z trudnymi sytuacjami, jednak efekt bywa odwrotny od zamierzonego. Szukasz informacji o pandemii COVID-19, ponieważ chcesz być gotowy na ewentualne ryzyko zakażenia? Śledzisz na bieżąco przebieg wydarzeń na Ukrainie, aby móc uciekać w razie realnego zagrożenia dla Polski? W pewnym momencie z bycia na bieżąco przychodzisz do stanu, w którym złe wiadomości stanowią całą Twoją rzeczywistość. 

![przeglądanie social media w telefonie](/img/priscilla-du-preez-f11yixuhx4q-unsplash.jpg "wiadomości w social mediach")

## Czy media społecznościowe zawsze mają negatywny wpływ na samopoczucie?

Doom scrolling wywołuje skutki w postaci: negatywnych reakcji psychofizycznych,  problemów z zasypianiem, znacznego pogorszenia nastroju.

Naukowcy i naukowczynie z Uniwersytetu z Essex oraz Uniwersytetu Simona Frasera przeprowadzili [badania](https://journals.plos.org/plosone/article?id=10.1371/journal.pone.0257728) dotyczące konsekwencji ekspozycji na negatywne wiadomości. Badani, którzy zostali wyeksponowani na 2-4 minuty przeglądania negatywnych wiadomości dotyczących COVID-19 na Twitterze i YouTube, doświadczyli obniżenia poziomu optymizmu. Co ciekawe, wyniki tego badania sugerują, że nie każda styczność z mediami społecznościowymi wywołuje spadek nastroju. Badani przeglądający pozytywne informacje dotyczące pandemii COVID-19 nie doświadczyli podobnych negatywnych zmian nastroju. 

## Jak radzić sobie z negatywnymi emocjami?

Autorzy wspomnianego artykułu rekomendują, aby zrównoważyć doom scrolling przeglądaniem pozytywnych treści w internecie. **Poznajcie również moje sposoby, dzięki którym minimalizuję negatywne emocje:**

* **rozmawiaj z bliskimi** — pewnie wszyscy martwią się o sytuację na świecie, ale samodzielnie nie zatrzymacie ani pandemii, ani wojny, ani innych negatywnych wydarzeń, które mogą nadejść (oby było ich jak najmniej!). Spędź czas z osobami, które są dla Ciebie ważne — może rozgrywka w planszówki pomoże Wam odgonić myśli od negatywnych informacji ze świata oraz odciągnąć na chwilę uwagę od nerwowego scrollowania feedu?
* **wyznacz sobie czas na przeglądanie jednego, konkretnego źródła wiadomości** — określ kilkanaście minut dziennie na prasówkę: dowiesz się, co w świecie piszczy i nie stracisz połowy dnia na zamartwianie się, które nie przyniesie żadnych efektów. Win-win! Wycisz rozmowy, które gromadzą w Tobie niepotrzebny niepokój — nic się nie stanie, jeśli nie odpiszesz znajomym po 5 minutach.
* **skup się na przekazaniu dobrej energii tym, którzy potrzebują jej teraz bardziej niż Ty** — może jest ktoś, kto potrzebuje wsparcia? Dodawaj ludziom otuchy, zamiast generować wzmożony lęk. Robiąc coś dla kogoś innego, poprawiasz również swój nastrój. :)

Doom scrolling stał się już chyba czynnością wykonywaną na porządku dziennym — bierzemy do ręki telefon i bez zastanowienia przeglądamy spływające z sieci informacje. Moja rada dla Was, zanim weźmiesz do ręki telefon: zastanów się, **czy te wszystkie newsy są właśnie tym, czego teraz potrzebujesz?**