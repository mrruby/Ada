---
title: Cześć!
description: "Poznajmy się! O czym planuję tutaj pisać? Dlaczego warto odwiedzać
  moją stronę? "
thumbnail: https://scontent-vie1-1.xx.fbcdn.net/v/t1.6435-9/67404770_2522591194430594_8508600250854801408_n.jpg?_nc_cat=110&ccb=1-3&_nc_sid=174925&_nc_ohc=6yMqDyv0OrAAX-UOseX&_nc_ht=scontent-vie1-1.xx&oh=7512daa665fa54439e16027fd84153b4&oe=60AE7C82
tags:
  - marketing
  - socialmedia
  - instagram
date: 2021-04-29T07:54:31.453Z
---
# Cześć!

Założenie mojej własnej strony chodziło mi po głowie już od bardzo, bardzo dawna... w końcu się udało! Oczywiście miałam za sobą również kilka przygód z blogiem na onecie, mylogiem i wieloma innymi... ale to już relikt przeszłości, a teraz czas na adrianna.com.pl!



# Kim jestem?

Na studiach zgłębiałam tajniki tłumaczenia - na moim dyplomie widnieje dumnie tłumacz języka francuskiego i angielskiego, choć tak naprawdę nie przepracowałam ani jednego dnia z tłumaczenia! Moja miłość do języków pozostała i umożliwia mi nieco bardziej rozwinąć skrzydła w mojej aktualnej pracy, ale na ten moment to wszystko: po studiach zaliczyłam rok pracy w korporacji, śledzenia tabelek w excelu i analizowania sprawozdań finansowych. 



# A potem..

A potem poczułam, że nie dam rady spędzić ani jednego dnia więcej w biurze, ubierając codziennie obcasy i wiecznie spóźniając się przez prasowanie koszuli. I tak oto, wraz z ogromnym wsparciem mojej drugiej połówki, rozpoczęłam staż w agencji marketingowej! Miałam szczęście i pomimo braku doświadczenia, zadania rekrutacyjne umożliwiły mi nawiązanie współpracy i tym samym - trampolinę do tego, kim jestem teraz. 



# Czym się zajmuję?

Mam za sobą nieco pracy w różnych agencjach marketingowych na wielu anglojęzycznych stanowiskach. W praktyce pomagam ludziom, którzy niekoniecznie wiedzą, jak sprzedawać, jak przebić się ze swoim biznesem i znaleźć klientów. Moją tajną mocą jest strategia i działania w duchu slow marketing - odpowiednio dobrane narzędzia do działania i spójność potrafi dać niezłego kopa każdej marce! Najbardziej na świecie lubię pracować z ludźmi, którzy znają się na swoim fachu i potrafią opowiadać godzinami o swoich zajęciach - zdziwisz się, ale czasem tacy ludzie pracują w ubezpieczeniach lub w księgowości! Prawdziwi pasjonaci potrafią być wszędzie, a jeśli szukają oddechu w tematach biznesowo-marketingowych i chcą po prostu skupić się na swojej, merytorycznej pracy, to proszę bardzo: oto jestem!

Z myślą o takich osobach stworzyłam [Get Bold](www.getbold.agency) - agencję kreatywną i software house w jednym.



# Już wystarczy tej pracy...



Czy mam jeszcze coś ciekawego do powiedzenia poza pracą? Myślę, że jak najbardziej! Uwielbiam podróżować i zdarza mi się przenieść do cieplejszego miejsca 'na dłużej' - mam za sobą kilkutygodniowe wyprawy na Fuerteventurę, Teneryfę. Podróżowałam także autostopem po Hiszpanii, Andorze, Francji i Czechach, pracowałam jako opiekunka do dzieci w Saint Tropez, zaliczyłam podróż objazdową po Rumunii i Bałkanach, a także kilkunastogodzinny przejazd pociągiem do odległej, pięknej Odessy.

W życiu codziennym jestem człowiekiem o bardzo prostych potrzebach - uwielbiam pyszne jedzenie, proste przyjemności, jak kawa z rana, film wieczorem, grill ze znajomymi lub wycieczka rowerowa. 

Jestem na kursie jogi, uczę się wdzięczności i uważności, dostrzegam coraz więcej piękna w monotonii. Uwielbiam się nudzić! Nuda to wspaniała rzecz dla kreatywności. Opowiem Ci o tym kiedyś - tu na tym blogu!



# Czego możesz się tutaj spodziewać?

Przybliżę Ci nieco abstrakcyjnych, marketingowych koncepcji, ale także trochę praktycznych instrukcji, które pomogą nadać dostępy na Facebooku, przeanalizować konkurencję i wiele innych. Opowiem o podróżach z perspektywy cyfrowego nomady. Napiszę o tym, dlaczego marketing nie musi być wielkim, świecących hasłem 'KUP'! 

Będę miała dla Ciebie również ciekawe materiały, które przygotuję, bazując na mojej wiedzy i doświadczeniu. 

Opowiem o wątpliwościach i presji, która spotyka mnie czasem w mojej pracy i podzielę się z Tobą sposobami na to, jak temu zaradzić. 

Dziękuję za wizytę i... do zobaczenia ponownie!



# Ada